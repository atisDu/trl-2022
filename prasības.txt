
Spēles “Tūrisma rallijs Liepāja 2022” noteikumi

Vispārīgās prasības:

Uzdevums – izveidot spēli “Tūrisma rallijs Liepāja 2022”, kuras darbība risinās konsolē – spēlē
notiekošais tiek izvadīts teksta formā un sagaidīta ievade no spēlētāja. Veidojot spēli var izmantot
jebkuru programmēšanas rīku, kas nodrošina datu ievadi un izvadi teksta formā.
Spēles scenārijs paredz, ka spēlētājs pārvietojas ar elektroauto, kas bez uzlādes labos laika apstākļos
spēj nobraukt 140 km, bet lietus laikā 80 km. Spēles autors(-i) nosaka rallija starta punktu,
kontrolpunktus (tūrisma apskates objektus), elektroauto uzlādes stacijas un to atrašanas GPS
koordinātes. Rallija starta punkts atrodas netālu no spēles kādas autoru skolām, bet finišs atrodas
Liepājā. Startā un finišā arī atrodas kontrolpunkti. Katrā kontrolpunktā un uzlādes stacijā spēlētajām
jāatrisina spēles autora(-u) sagatavotu uzdevumu. Spēlē jāiekļauj vismaz 10 kontrolpunkti (startu un
finišu ieskaitot).

Veidojamās programmatūras prasības ir formulētas trijās grupās:

• V – vajadzīgās jeb obligātās prasības, ja kāda no V prasībām programmā netiks īstenota,
komanda vērtējumā saņems soda punktus;

• A – alternatīvas prasības; ja komanda nespēj īstenot kādu V grupas prasību, tad var
īstenot alternatīvu, kas tiks vērtēta ar zemāku punktu skaitu nekā V prasība;

• P – papildus prasības; komanda tās īsteno atbilstoši savām iespējām un izvēlei; par to
neizpildi soda punkti netiks piešķirti.

Papildus tiks vērtēts arī programmatūras vizuālais noformējums jeb dizains un komandas radošā
iniciatīva, t.i., papildus īstenotas spēles programmas funkcijas, kas nav aprakstītas šajās prasībās.
Piezīme. Konsoles risinājums ir datorprogramma vai to komplekts, kuras datu ievade un izvade
tiek īstenota teksta formā bez grafiskiem elementiem konsoles logā vai failos. Dialogs starp
datoru un lietotāju šādā risinājumā tiek īstenots, izmantojot tikai konsoles logu un tastatūru.
Spēles programmas prasības

V1. Programmas darbības sākumā ekrānā redzams spēles nosaukums, autors(-i), spēles noteikumi un
norāde par tastatūras taustiņu, kas jāpiespiež, lai sāktu spēli.
V2. Informāciju par kontrolpunktiem un elektroauto uzlādes stacijām programma nolasa no faila.
A1. Informācija par kontrolpunktiem un elektroauto uzlādes stacijām ierakstīti programmas
kodā masīvā vai citā datu struktūrā.
V3. Programma ekrānā izvada N x N tabulu, kurā redzami attālumi kilometros starp kontrolpunktiem
un elektroauto uzlādes stacijām; N – kontrolpunktu un elektroauto uzlādes staciju kopējais
skaits. Tabulas pirmajā rindā ierakstīti datu kolonu identifikatori, piemēram, izmantojot latīņu
alfabēta pirmos burtus kontrolpunktiem un ciparus elektroauto uzlādes stacijām. Tabulas katra
datu rindiņa sākas ar kontrolpunkta vai elektroauto uzlādes stacijas identifikatoru. Kolonu un
rindiņu identifikatori nav tabulas dati. Starp vienas rindiņas diviem simboliem ir vismaz viena
atstarpe (tukšuma simbols) vai tabulācijas simbols (TAB, /t).
V4. Ekrānā zem tabulas izvadīts uzaicinājums lietotājam ievadīt ceļojuma nākamā posma galapunktu
– kontrolpunkta vai uzlādes stacijas identifikatoru. Uzaicinājuma tekstā norādīts tā
kontrolpunkta vai uzlādes stacijas identifikators, kurā lietotājs atrodas konkrētajā brīdī.
V5. Programma paziņo par kļūdu, ja lietotājs kā ceļojuma nākamā posma galapunktu ievadījis
neesošu kontrolpunkta vai uzlādes stacijas identifikatoru vai kontrolpunktu, kurā jau ir būts.
V6. Programma uzskaita elektroauto akumulatora stāvokli. Spēles sākumā tas ir pilnībā uzlādēts, t.i.,
uzlādes līmenis ir 100%.
V7. Spēlētājam, dodoties uz ceļojuma kārtējā posma galapunktu, elektroauto akumulatora uzlādes
līmenis samazinās atkarībā no pārvietošanās attāluma un laika apstākļiem. Elektroauto
akumulators nodrošina labos laika apstākļos iespēju nobraukt 140 km, bet lietus laikā 80 km.
V8. Spēlē laika apstākļus nosaka, izmantojot gadījuma skaitļu ģeneratoru.
V9. Lietotājs jebkurā spēlē brīdī ekrānā var izlasīt sava elektroauto akumulatora uzlādes līmeni un to,
cik kilometrus var nobraukt labos laika apstākļos.
V10. Katrā kontrolpunktā un uzlādes stacijā spēlētajām jāatrisina spēles autora(-u) sagatavots
uzdevums par vietu, kurā atrodas kontrolpunkts.
V11.Kontrolpunkta uzdevumus un atbilžu variantus (ja tādi paredzēti) programma nolasa no faila.
P1. Ir nodrošināta iespēja lietotājam pirms spēles mainīt kontrolpunktu uzdevumus (piemēram,
skolotājs sagatavo skolēnu grupai jaunus uzdevums spēles atkārtotai izspēlei).
P2. Katram kontrolpunktam ir sagatavoti vairāki uzdevumi, katrā izspēles reizē programma nejauši
izvēlas vienu no tiem, t.i., izspēlējot spēli atkārtoti spēlētājam būs jārisina citi uzdevumi.
V12.Par katru atrisināto uzdevumu spēlētājs saņem bonusa punktus, ko vēlāk var izmantot
elektroauto uzlādei.
V13.Pēc katra neveiksmīga mēģinājuma izpildīt kontrolpunkta uzdevumu, samazinās iegūstamo
bonusa punktu skaits, un lietotājam tiek dota iespēja ievadīt uzdevuma atbildi atkārtoti.
V14.Spēlētājs nevar pamest kontrolpunktu pirms nav ievadījis pareizu tā uzdevuma atbildi.
V15.Spēles sākumā spēlētājam tiek piešķirts noteikts bonusa punktu skaits. To daudzumu nosaka
spēles autors(-i).
P3. Spēles gaitā spēlētāja rīcībā nevar būt negatīvs skaits bonusa punktu.
V16.Ja akumulatora uzlādes līmenis sasniedz 0% pirms elektroauto nonācis līdz uzlādes stacijai,
spēlētājs jāizsauc auto evakuators, t.i.,

a) ekrānā tiek izvadīts paziņojums, ka auto ir apstājies, jo tā akumulators ir izlādējies;
b) spēlētājam jāievada uzlādes stacijas identifikators, kurp doties;
c) spēlētāja bonusa punktu skaits samazinās par daudzumu, ko noteicis autors(-i).
V17.Spēlē iekļauti vismaz 10 kontrolpunkti.
V18.Ceļojuma pirmais (jeb starta) kontrolpunkts atrodas netālu no skolas, kurā šobrīd mācās kāds no
spēles autoriem.
V19.Ceļojuma pēdējais (jeb finiša) kontrolpunkts atrodas Liepājā.
V20.Pēc sekmīgi izpildīta pēdējā kontrolpunkta uzdevuma ekrānā tiek ierakstīta pateicība par spēli
un nopelnīto vai atlikušo bonusa punktu daudzums.
P4. Spēles noslēgumā programma izvada statistikas datus par ceļojumu un elektroauto stāvokli pēc
autora(-u) ieskatiem.
P5. Spēles noslēgumā programma izvada reālo laiku minūtēs un sekundēs, cik ilgi spēlētājs pavadījis
spēlē.
P6. Spēles noslēgumā spēlētājam tiek pajautāts ievadīt vārdu.
P7. Spēlētāja vārds un spēles rezultāti (laiks, bonusa punkti u.c.) tiek saglabāti teksta failā vai datu
bāzē.
P8. Programma nodrošina lietotājam iespēju apskatīties 10 labākos spēles rezultātus – spēlētāja
vārds, spēles laiks (minūtēs un sekundes) un bonusa punkti – sakārtotus pēc spēles laika augošā
secībā.
P9. Spēlētājam tiek nodrošināta iespēja jebkurā spēles brīdī lasīt spēles noteikumus.
P10. Spēlē tiek izmantota informācija par ceļojumā patērēto laiku, ievērojot ceļu satiksmes
noteikumus, t.i., pārvietošanās ātrums ārpus apdzīvotām nepārsniedz 90 km/h, apdzīvotās vietās
– 50 km/h, kā arī ņemts vērā laiks, ko ceļotāji pavada kontrolpunkta objektu apskatei un auto
akumulatora uzlādei stacijās (vismaz 30 minūtes).
